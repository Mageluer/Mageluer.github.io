---
layout: post
title: 记游庐山
category: Literature
tags: [游记, 东坡志林]
img: 2016-10-08-ji-you-lu-shan.png
strip: "2016-10-08-ji-you-lu-shan-strip.png"
author: Su_Shi
---

仆初入庐山，山谷奇秀，平生所未见，殆应接不暇，遂发意不欲作诗。已而见山中僧俗，皆云：“苏子瞻来矣！” 不觉作一绝云：“芒鞋青竹杖，自挂百钱游。可怪深山里，人人识故侯。” 既自哂前言之谬，又复作两绝云：“青山若无素，偃蹇不相亲。要识庐山面，他年是故人。” 又云：“自昔忆清赏，初游杳霭间。如今不是梦，真个是庐山。” 是日有以陈令举《庐山记》见寄者。旦行且读，见其中云徐凝、李白之诗，不觉失笑。旋入开元寺，主僧求诗，因作一绝云：“帝遣银河一派垂，古来惟有谪仙辞。飞流溅沫知多少，不与徐凝洗恶诗。” 往来山南北十馀日，以为胜绝不可胜谈。择其尤者，莫如漱玉亭、三峡桥，故作此二诗。最后与总老同游西林，又作一绝云：“横看成岭侧成峰，到处看山了不同。不识庐山真面目，只缘身在此山中。”仆庐山诗尽于此矣。

![匡庐图](http://i7.qhimg.com/t0184704700835b14a7.jpg)
