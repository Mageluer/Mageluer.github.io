---
layout: post
title: 记梦四首
category: Literature
tags: [Book, 东坡志林]
author: Su_Shi
---

## 记梦参寥茶诗
昨夜梦参寥师携一轴诗见过，觉而记其《饮茶诗》两句云：「寒食清明都过了，石泉槐火一时新。」梦中问：「火固新矣，泉何故新？」答曰：「俗以清明淘井。」当续成诗，以记其事。

## 记子由梦
元丰八年正月旦日，子由梦李士宁，草草为具，梦中赠一绝句云：「先生惠然肯见客，旋买鸡豚旋烹炙。人间饮酒未须嫌，归去蓬莱却无吃。」明年闰二月六日为予道之，书以遗过子。

![梦蝶图]({{ '2016-08-16-ji-meng-meng-die.jpg'  | prepend:'/upload/posts/' | relative_url }})

## 记梦赋诗
轼初自蜀应举京师，道过华清宫，梦明皇令赋《太真妃裙带词》，觉而记之。今书赠柯山潘大临邠老，云：「百迭漪漪水皱，六铢縰縰云轻。植立含风广殿，微闻环佩摇声。」元丰五年十月七日。

## 梦中作靴铭
轼倅武林日，梦神宗召入禁中，宫女围侍，一红衣女童捧红靴一只，命轼铭之。觉而记其一联云：「寒女之丝，铢积寸累；天步所临，云蒸雷起。」既毕进御，上极叹其敏，使宫女送出。睇视裙带间有六言诗一首，云：「百迭漪漪风皱，六珠縰縰云轻。植立含风广殿，微闻环佩摇声。」
